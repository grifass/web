<!DOCTYPE html>
<html>
  <head>
    <meta charset="utf-8">
    <title></title>
  </head>
  <body>
<a href="#slapta">Nukreipk į slaptą vietą</a>

Laikrodis padėjo žmogų „išvesti“ iš viduramžių į Renesansą, o vėliau ir
į Šviečiamąjį amžių. Apmąstymuose apie technologijų pasekmes žmonijai
„Technika ir civilizacija“ (Technics and Civilization), išspausdintuose 1934 m.,
Luisas Mamfordas (Lewis Mumford) aprašė, kaip laikrodis „padėjo sukurti tikėjimą
nepriklausomu matematiškai matuojamų sekų pasauliu“. „Abstraktus
laiko suskirstymo modelis“ tapo „veiksmų ir minčių atspirtimi“.8
Nepaisant praktinių poreikių, lėmusių laiko valdymo prietaiso sukūrimą
ir kasdienį naudojimą, sistemingas laikrodžio tiksėjimas padėjo atsiskleisti
moksliniam protui ir mokslo žmogui.
Kiekviena technologija yra žmogaus valios išraiška. Pasitelkdami prietaisus,
siekiame valdyti mus veikiančias aplinkybes – gamtą, laiką, atstumą,
vienas kitą. Pagal tai, kaip technologijos papildo ar padidina įgimtus sugebė-
jimus, technologijas galima suskirstyti į keturias kategorijas. Viena kategorija,
kuriai priklauso plūgas, adymo adata ir karo lėktuvas, padidina fizinę jėgą,
vikrumą ar sugebėjimą atsigauti. Antros kategorijos technologijos, kuriai priskirtina
mikroskopas, stiprintuvas ir Geigerio skaitiklis, išplečia proto spektrą
ar jautrumą. Trečios kategorijos technologijos – vandens saugyklos, nėštumo
planavimo priemonės ir genetiškai modifikuoti augalai – įgalina pakeisti gamtą
ir geriau tenkinti savo poreikius ir norus.
Žemėlapis ir laikrodis priklauso ketvirtai kategorijai, vadinamai iš socialinio
antropologo <span id="slapta">Džeko</span> Gudžio (Jack Goody) ir sociologo Danielo Belo
(Daniel Bell) pasiskolintu terminu intelektinės technologijos, nors jis ir buvo
vartojamas truputį kitokia prasme. Ši kategorija apima priemones, išplečiančias
proto galias – informacijos iešką ir klasifikavimą, idėjų formulavimą ir
artikuliaciją, dalijimąsi žiniomis ir patirtimi, matavimą ir apskaičiavimą, atminties
galimybių didinimą. Rašomoji mašinėlė yra intelektinė technologija.
Kaip ir skaitytuvai, logaritminė liniuotė, sekstantas, gaublys, knyga, laikraštis,
mokykla, biblioteka, kompiuteris, internetas.
Nors kiekvienos kategorijos priemonės gali paveikti mąstymą ir požiūrį –
plūgas pakeitė ūkininko požiūrį, mikroskopas mokslininkams atvėrė naujas
smegenų tyrimo erdves – labiausiai ir tvariausiai tai, ką ir kaip galvojame, veikia
intelektinės technologijos. Jos arčiausiai mūsų, nes naudojame saviraiškai,
asmeninio ir viešojo tapatumo formavimui, santykių su kitais plėtrai.
  </body>
</html>
